<!DOCTYPE html>
<html lang="zh-CN">
  <head>
    <meta charset="UTF-8">
<meta name="viewport"
      content="width=device-width, initial-scale=1.0, maximum-scale=1.0, minimum-scale=1.0">
<meta http-equiv="X-UA-Compatible" content="ie=edge">

    <meta name="author" content="xxx">




    <meta name="keywords" content="博客">




<title>【史向】三国志 | The collection for S.C.</title>



    <link rel="icon" href="/favicon2.ico">



<style>
    @import url('https://fonts.googleapis.com/css2?family=Inter:wght@300;400;500;600;700&family=Noto+Sans+SC:wght@300;400;500;700&family=Roboto+Mono&display=swap');
</style>



    <!-- stylesheets list from _config.yml -->
    
    <link rel="stylesheet" href="/css/style.css">
    




    <!-- scripts list from _config.yml -->
    
    <script src="/js/frame.js"></script>
    







    <script src='https://unpkg.com/valine@1.4.16/dist/Valine.min.js'></script>




  <meta name="generator" content="Hexo 6.0.0"></head>
  <body>
    <div class="mask-border">
    </div>

    <div class="wrapper">

      <div class="header">
  <div class="flex-container">
    <div class="header-inner">
      <div class="site-brand-container">
        <a href="/">
          
            
          
        </a>
      </div>
      <div id="menu-btn" class="menu-btn" onclick="toggleMenu()">
        Menu
      </div>
      <nav class="site-nav">
        <ul class="menu-list">
          
            
              <li class="menu-item">
                <a href="/">首页</a>
              </li> 
                   
          
            
              <li class="menu-item">
                <a href="/tag/">标签</a>
              </li> 
                   
          
            
              <li class="menu-item">
                <a href="/archives/">归档</a>
              </li> 
                   
          
            
              <li class="menu-item">
                <a href="/categories/gallery/">展览</a>
              </li> 
                   
          
            
              <li class="menu-item">
                <a href="/comment/">留言</a>
              </li> 
                   
          
        </ul>
      </nav>
    </div>
  </div>
</div>


      <div class="main">
        <div class="flex-container">
          <article id="post">

  
    <div class="post-head">
    <div class="post-info">
        <div class="tag-list">
            
                
                    <span class="post-tag">
                        <a href="/tags/%E5%8F%B2%E5%90%91/">
                            史向
                        </a>
                    </span>    
                
                    <span class="post-tag">
                        <a href="/tags/%E9%99%88%E5%AF%BF/">
                            陈寿
                        </a>
                    </span>    
                
                    <span class="post-tag">
                        <a href="/tags/%E8%A3%B4%E6%9D%BE%E4%B9%8B/">
                            裴松之
                        </a>
                    </span>    
                           
            
        </div>
        <div class="post-title">
            
            
                【史向】三国志
            
            
        </div>
        <span class="post-date">
            4月 9, 1997
        </span>
    </div>
    <div class="post-img">
        
            <div class="h-line-primary"></div>
              
    </div>
</div>
    <div class="post-content">
    <h2 id="《三国志·吴书·孙破虏讨逆传》"><a href="#《三国志·吴书·孙破虏讨逆传》" class="headerlink" title="《三国志·吴书·孙破虏讨逆传》"></a>《三国志·吴书·孙破虏讨逆传》</h2><blockquote>
<p><strong>作者</strong>：陈寿、裴松之<br><strong>简介</strong>：《三国志》是一部记载三国时期历史的纪传体史书。全书含《魏书》三十卷，《蜀书》十五卷，《吴书》二十卷，共六十五卷，比较完整地记录了东汉末至三国时期近百年的历史。最初三书单行，至北宋始合刻为一，并改称《三国志》。在古代纪传体正史中，与《史记》、《汉书》和《后汉书》并称为前四史。<br><strong>地址</strong>：<a target="_blank" rel="noopener" href="http://guoxue.httpcn.com/book/1ce38b9972a449a18aff349009356d50/">https://guoxue.com</a></p>
</blockquote>
<h3 id="SUMMARY"><a href="#SUMMARY" class="headerlink" title="SUMMARY"></a>SUMMARY</h3><p>策字伯符。坚初兴义兵，策将母徙居舒，与周瑜相友，收合士大夫，江、淮间人咸向之。<code>【江表传曰：坚为朱俊所表，为佐军，留家著寿春。策年十馀岁，已交结知名，声誉发闻。有周瑜者，与策同年，亦英达夙成，闻策声闻，自舒来造焉。便推结分好，义同断金，劝策徙居舒，策从之。】</code>坚薨，还葬曲阿。已乃渡江居江都。<code>【魏书曰：策当嗣侯，让与弟匡。】</code></p>
<p>徐州牧陶谦深忌策。策舅吴景，时为丹杨太守，策乃载母徙曲阿，与吕范、孙河俱就景，因缘召募得数百人。兴平元年，从袁术。术甚奇之，以坚部曲还策。<code>【吴历曰：初策在江都时，张纮有母丧。策数诣纮，咨以世务，曰：&quot;方今汉祚中微，天下扰攘，英雄俊杰各拥众营私，未有能扶危济乱者也。先君与袁氏共破董卓，功业未遂，卒为黄祖所害。策虽暗稚，窃有微志，欲从袁扬州求先君馀兵，就舅氏於丹杨，收合流散，东据吴会，报雠雪耻，为朝廷外藩。君以为何如？&quot;纮答曰：&quot;既素空劣，方居衰绖之中，无以奉赞盛略。&quot;策曰：&quot;君高名播越，远近怀归。今日事计，决之於君，何得不纡虑启告，副其高山之望？若微志得展，血雠得报，此乃君之勋力，策心所望也。&quot;因涕泣横流，颜色不变。纮见策忠壮内发，辞令慷慨，感其志言，乃答曰：&quot;昔周道陵迟，齐、晋并兴；王室已宁，诸侯贡职。今君绍先侯之轨，有骁武之名，若投丹杨，收兵吴会，则荆、扬可一，雠敌可报。据长江，奋威德，诛除群秽，匡辅汉室，功业侔於桓、文，岂徒外藩而已哉？方今世乱多难，若功成事立，当与同好俱南济也。&quot;策曰：&quot;一与君同符合契，【同】有永固之分，今便行矣，以老母弱弟委付於君，策无复回顾之忧。&quot;江表传曰：策径到寿春见袁术，涕泣而言曰：&quot;亡父昔从长沙入讨董卓，与明使君会於南阳，同盟结好；不幸遇难，勋业不终。策感惟先人旧恩，欲自凭结，愿明使君垂察其诚。&quot;术甚贵异之，然未肯还其父兵。术谓策曰：&quot;孤始用贵舅为丹杨太守，贤从伯阳为都尉，彼精兵之地，可还依召募。&quot;策遂诣丹杨依舅，得数百人，而为泾县大帅祖郎所袭，几至危殆。於是复往见术，术以坚馀兵千馀人还策。】</code>太傅马日磾杖节安集关东，在寿春以礼辟策，表拜怀义校尉，术大将乔蕤、张勋皆倾心敬焉。术常叹曰：”使术有子如孙郎，死复何恨！”策骑士有罪，逃入术营，隐於内厩。策指使人就斩之，讫，诣术谢。术曰：”兵人好叛，当共疾之，何为谢也？”由是军中益畏惮之。术初许策为九江太守，已而更用丹杨陈纪。后术欲攻徐州，从庐江太守陆康求米三万斛。康不与，术大怒。策昔曾诣康，康不见，使主簿接之。策尝衔恨。术遣策攻康，谓曰：”前错用陈纪，每恨本意不遂。今若得康，庐江真卿有也。”策攻康，拔之，术复用其故吏刘勋为太守，策益失望。先是，刘繇为扬州刺史，州旧治寿春。寿春，术已据之，繇乃渡江治曲阿。时吴景尚在丹杨，策从兄贲又为丹杨都尉，繇至，皆迫逐之。景、贲退舍历阳。繇遣樊能、于麋【陈】东【横屯江津】屯横江津，张英屯当利口，以距术。术自用故吏琅邪惠衢为扬州刺史，更以景为督军中郎将，与贲共将兵击英等，连年不克。策乃说术，乞助景等平定江东。<code>【江表传曰：策说术云：&quot;家有旧恩在东，愿助舅讨横江；横江拔，因投本土召募，可得三万兵，以佐明使君匡济汉室。&quot;术知其恨，而以刘繇据曲阿，王朗在会稽，谓策未必能定，故许之。】</code>术表策为折冲校尉，行殄寇将军，兵财千馀，骑数十匹，宾客愿从者数百人。比至历阳，众五六千。策母先自曲阿徙於历阳，策又徙母阜陵，渡江转斗，所向皆破，莫敢当其锋，而军令整肃，百姓怀之。<code>【江表传曰：策渡江攻繇牛渚营，尽得邸阁粮谷、战具，是岁兴平二年也。时彭城相薛礼、下邳相笮融依繇为盟主，礼据秣陵城，融屯县南。策先攻融，融出兵交战，斩首五百馀级，融即闭门不敢动。因渡江攻礼，礼突走，而樊能、于麋等复合众袭夺牛渚屯。策闻之，还攻破能等，获男女万馀人。复下攻融，为流矢所中，伤股，不能乘马，因自舆还牛渚营。或叛告融曰：&quot;孙郎被箭已死。&quot;融大喜，即遣将于兹乡策。策遣步骑数百挑战，设伏於后，贼出击之，锋刃未接而伪走，贼追入伏中，乃大破之，斩首千馀级。策因往到融营下，令左右大呼曰：&quot;孙郎竟云何！&quot;贼於是惊怖夜遁。融闻策尚在，更深沟高垒，缮治守备。策以融所屯地势险固，乃舍去，攻破繇别将於海陵，转攻湖孰、江乘，皆下之。】</code></p>
<p>策为人，美姿颜，好笑语，性阔达听受，善於用人，是以士民见者，莫不尽心，乐为致死。刘繇弃军遁逃，诸郡守皆捐城郭奔走。<code>【江表传曰：策时年少，虽有位号，而士民皆呼为孙郎。百姓闻孙郎至，皆失魂魄；长吏委城郭，窜伏山草。及至，军士奉令，不敢虏略，鸡犬菜茹，一无所犯，民乃大悦，竞以牛酒诣军。刘繇既走，策入曲阿劳赐将士，遣将陈宝诣阜陵迎母及弟。发恩布令，告诸县：&quot;其刘繇、笮融等故乡部曲来降首者，一无所问；乐从军者，一身行，复除门户；不乐者，勿强也。&quot;旬日之间，四面云集，得见兵二万馀人，马千馀匹，威震江东，形势转盛。】</code>吴人严白虎等众各万馀人，处处屯聚。吴景等欲先击破虎等，乃至会稽。策曰：”虎等群盗，非有大志，此成禽耳。”遂引兵渡浙江，据会稽，屠东冶，乃攻破虎等。<code>【吴录曰：时有乌程邹他、钱铜及前合浦太守嘉兴王晟等，各聚众万馀或数千。引兵扑讨，皆攻破之。策母吴氏曰：&quot;晟与汝父有升堂见妻之分，今其诸子兄弟皆已枭夷，独馀一老翁，何足复惮乎？&quot;乃舍之，馀咸族诛。策自讨虎，虎高垒坚守，使其弟舆请和。许之。舆请独与策会面约。既会，策引白刃斫席，舆体动，策笑曰：&quot;闻卿能坐跃，剿捷不常，聊戏卿耳！&quot;舆曰：&quot;我见刃乃然。&quot;策知其无能也，乃以手戟投之，立死。舆有勇力，虎众以其死也，甚惧。进攻破之。虎奔馀杭，投许昭於虏中。程普请击昭，策曰：&quot;许昭有义於旧君，有诚於故友，此丈夫之志也。&quot;乃舍之。臣松之案：许昭有义於旧君，谓济盛宪也，事见后注。有诚於故友，则受严白虎也。】</code>尽更置长吏，策自领会稽太守，复以吴景为丹杨太守，以孙贲为豫章太守；分豫章为庐陵郡，以贲弟辅为庐陵太守，丹杨朱治为吴郡太守。彭城张昭、广陵张纮、秦松、陈端等为谋主。<code>【江表传曰：策遣奉正都尉刘由、五官掾高承奉章诣许，拜献方物。】</code>时袁术僣号，策以书责而绝之。<code>【吴录载策使张纮为书曰：&quot;盖上天垂司过之星，圣王建敢谏之鼓，设非谬之备，急箴阙之言，何哉？凡有所长，必有所短也。去冬传有大计，无不悚惧；旋知供备贡献，万夫解惑。顷闻建议，复欲追遵前图，即事之期，便有定月。益使怃然，想是流妄；设其必尔，民何望乎？曩日之举义兵也，天下之士所以响应者，董卓擅废置，害太后、弘农王，略烝宫人，发掘园陵，暴逆至此，故诸州郡雄豪闻声慕义。神武外振，卓遂内歼。元恶既毙，幼主东顾，俾保傅宣命，欲令诸军振旅，【於】然河北通谋黑山，曹操放毒东徐，刘表称乱南荆，公孙瓒炰烋北幽，刘繇决力江浒，刘备争盟淮隅，是以未获承命櫜弓戢戈也。今备、繇既破，操等饥馁，谓当与天下合谋，以诛丑类。舍而不图，有自取之志，非海内所望，一也。昔成汤伐桀，称有夏多罪；武王伐纣，曰殷有罪罚重哉。此二王者，虽有圣德，宜当君世；如使不遭其时，亦无繇兴矣。幼主非有恶於天下，徒以春秋尚少，胁於强臣，若无过而夺之，惧未合於汤、武之事，二也。卓虽狂狡，至废主自与，亦犹未也，而天下闻其桀虐，攘臂同心而疾之，以中土希战之兵，当边地劲悍之虏，所以斯须游魂也。今四方之人，皆玩敌而便战斗矣，可得而胜者，以彼乱而我治，彼逆而我顺也。见当世之纷若，欲大举以临之，適足趣祸，三也。天下神器，不可虚干，必须天赞与人力也。殷汤有白鸠之祥，周武有赤乌之瑞，汉高有星聚之符，世祖有神光之徵，皆因民困悴於桀、纣之政，毒苦於秦、莽之役，故能芟去无道，致成其志。今天下非患於幼主，未见受命之应验，而欲一旦卒然登即尊号，未之或有，四也。天子之贵，四海之富，谁不欲焉？义不可，势不得耳。陈胜、项籍、王莽、公孙述之徒，皆南面称孤，莫之能济。帝王之位，不可横冀，五也。幼主岐嶷，若除其偪，去其鲠，必成中兴之业。夫致主於周成之盛，自受旦、奭之美，此诚所望於尊明也。纵使幼主有他改异，犹望推宗室之谱属，论近亲之贤良，以绍刘统，以固汉宗。皆所以书功金石，图形丹青，流庆无穷，垂声管弦。舍而不为，为其难者，想明明之素，必所不忍，六也。五世为相，权之重，势之盛，天下莫得而比焉。忠贞者必曰宜夙夜思惟，所以扶国家之踬顿，念社稷之危殆，以奉祖考之志，以报汉室之恩。其忽履道之节而强进取之欲者，将曰天下之人非家吏则门生也，孰不从我？四方之敌非吾匹则吾役也，谁能违我？盍乘累世之势，起而取之哉？二者殊数，不可不详察，七也。所贵於圣哲者，以其审於机宜，慎於举措。若难图之事，难保之势，以激群敌之气，以生众人之心，公义故不可，私计又不利，明哲不处，八也。世人多惑於图纬而牵非类，比合文字以悦所事，苟以阿上惑众，终有后悔者，自往迄今，未尝无之，不可不深择而熟思，九也。九者，尊明所见之馀耳，庶备起予，补所遗忘。忠言逆耳，幸留神听！&quot;典略云张昭之辞。臣松之以为张昭虽名重，然不如纮之文也，此书必纮所作。】</code>曹公表策为讨逆将军，封为吴侯。<code>【江表传曰：建安二年夏，汉朝遣议郎王誧奉戊辰诏书曰：&quot;董卓逆乱，凶国害民。先将军坚念在平讨，雅意未遂，厥美著闻。策遵善道，求福不回。今以策为骑都尉，袭爵乌程侯，领会稽太守。&quot;又诏敕曰：&quot;故左将军袁术不顾朝恩，坐创凶逆，造合虚伪，欲因兵乱，诡诈百姓，始闻其言以为不然。定得使持节平东将军领徐州牧温侯布上术所造惑众妖妄，知术鸱枭之性，遂其无道，修治王宫，署置公卿，郊天祀地，残民害物，为祸深酷。布前后上策乃心本朝，欲还讨术，为国效节，乞加显异。夫悬赏俟功，惟勤是与，故便宠授，承袭前邑，重以大郡，荣耀兼至，是策输力竭命之秋也。其亟与布及行吴郡太守安东将军陈瑀戮力一心，同时赴讨。&quot;策自以统领兵马，但以骑都尉领郡为轻，欲得将军号，【及】乃使人讽誧，誧便承制假策明汉将军。是时，陈瑀屯海西，策奉诏治严，当与布、瑀参同形势。行到钱塘，瑀阴图袭策，遣都尉万演等密渡江，使持印传三十馀纽与贼丹杨、宣城、泾、陵阳、始安、黟、歙诸险县大帅祖郎、焦已及吴郡乌程严白虎等，使为内应，伺策军发，欲攻取诸郡。策觉之，遣吕范、徐逸攻瑀於海西，大破瑀，获其吏士妻子四千人。山阳公载记曰：瑀单骑走冀州，自归袁绍，绍以为故安都尉。吴录载策上表谢曰：&quot;臣以固陋，孤特边陲。陛下广播高泽，不遗细节，以臣袭爵，兼典名郡。仰荣顾宠，所不克堪。兴平二年十二月二十日，於吴郡曲阿得袁术所呈表，以臣行殄寇将军；至被诏书，乃知诈擅。虽辄捐废，犹用悚悸。臣年十七，丧失所怙，惧有不任堂构之鄙，以忝析薪之戒，诚无去病十八建功，世祖列将弱冠佐命。臣初领兵，年未弱冠，虽驽懦不武，然思竭微命。惟术狂惑，为恶深重。臣凭威灵，奉辞伐罪，庶必献捷，以报所授。&quot;臣松之案：本传云孙坚以初平三年卒，策以建安五年卒，策死时年二十六，计坚之亡，策应十八，而此表云十七，则为不符。张璠汉纪及吴历并以坚初平二年死，此为是而本传误也。江表传曰：建安三年，策又遣使贡方物，倍於元年所献。其年，制书转拜讨逆将军，改封吴侯。】</code>后术死，长史杨弘、大将张勋等将其众欲就策，庐江太守刘勋要击，悉虏之，收其珍宝以归。策闻之，伪与勋好盟。勋新得术众，时豫章上缭宗民万馀家在江东，策劝勋攻取之。勋既行，策轻军晨夜袭拔庐江，勋众尽降，勋独与麾下数百人自归曹公。<code>【江表传曰：策被诏敕，与司空曹公、卫将军董承、益州牧刘璋等并力讨袁术、刘表。军严当进，会术死，术从弟胤、女婿黄猗等畏惧曹公，不敢守寿春，乃共舁术棺柩，扶其妻子及部曲男女，就刘勋於皖城。勋粮食少，无以相振，乃遣从弟偕告籴於豫章太守华歆。歆郡素少谷，遣吏将偕就海昏上缭，使诸宗帅共出三万斛米以与偕。偕往历月，才得数千斛。偕乃报勋，具说形状，使勋来袭取之。勋得偕书，使潜军到海昏邑下。宗帅知之，空壁逃匿，勋了无所得。时策西讨黄祖，行及石城，闻勋轻身诣海昏，便分遣从兄贲、辅率八千人於彭泽待勋，自与周瑜率二万人步袭皖城，即克之，得术百工及鼓吹部曲三万馀人，并术、勋妻子。表用汝南李术为庐江太守，给兵三千人以守皖，皆徙所得人东诣吴。贲、辅又於彭泽破勋。勋走入楚江，从寻阳步上到置马亭，闻策等已克皖，乃投西塞。至沂，筑垒自守，告急於刘表，求救於黄祖。祖遣太子射船军五千人助勋。策复就攻，大破勋。勋与偕北归曹公，射亦遁走。策收得勋兵二千馀人，船千艘，遂前进夏口攻黄祖。时刘表遣从子虎、南阳韩晞将长矛五千，来为黄祖前锋。策与战，大破之。吴录载策表曰：&quot;臣讨黄祖，以十二月八日到祖所屯沙羡县。刘表遣将助祖，并来趣臣。臣以十一日平旦部所领江夏太守行建威中郎将周瑜、领桂阳太守行征虏中郎将吕范、领零陵太守行荡寇中郎将程普、行奉业校尉孙权、行先登校尉韩当、行武锋校尉黄盖等同时俱进。身跨马栎陈，手击急鼓，以齐战势。吏士奋激，踊跃百倍，心精意果，各竞用命。越渡重堑，迅疾若飞。火放上风，兵激烟下，弓弩并发，流矢雨集，日加辰时，祖乃溃烂。锋刃所截，猋火所焚，前无生寇，惟祖迸走。获其妻息男女七人，斩虎、【狼】韩晞已下二万馀级，其赴水溺者一万馀口，船六千馀艘，财物山积。虽表未禽，祖宿狡猾，为表腹心，出作爪牙，表之鸱张，以祖气息，而祖家属部曲，扫地无馀，表孤特之虏，成鬼行尸。诚皆圣朝神武远振，臣讨有罪，得效微勤。&quot;】</code>是时哀绍方强，而策并江东，曹公力未能逞，且欲抚之。<code>【吴历曰：曹公闻策平定江南，意甚难之，常呼&quot;猘儿难与争锋也&quot;。】</code>乃以弟女配策小弟匡，又为子章取贲女，皆礼辟策弟权、翊，又命扬州刺史严象举权茂才。</p>
<p>建安五年，曹公与袁绍相拒於官渡，策阴欲袭许，迎汉帝，<code>【吴录曰：时有高岱者，隐於馀姚，策命出使会稽丞陆昭逆之，策虚己候焉。闻其善左传，乃自玩读，欲与论讲。或谓之曰：&quot;高岱以将军但英武而已，无文学之才，若与论传而或云不知者，则某言符矣。&quot;又谓岱曰：&quot;孙将军为人，恶胜己者，若每问，当言不知，乃合意耳。如皆辨义，此必危殆。&quot;岱以为然，及与论传，或答不知。策果怒，以为轻己，乃囚之。知交及时人皆露坐为请。策登楼，望见数里中填满。策恶其收众心，遂杀之。岱字孔文，吴郡人也。受性聪达，轻财贵义。其友士拔奇，取於未显，所友八人，皆世之英伟也。太守盛宪以为上计，举孝廉。许贡来领郡，岱将宪避难於许昭家，求救於陶谦。谦未即救，岱憔悴泣血，水浆不入口。谦感其忠壮，有申包胥之义，许为出军，以书与贡。岱得谦书以还，而贡已囚其母。吴人大小皆为危竦，以贡宿忿，往必见害。岱言在君则为君，且母在牢狱，期於当往，若得入见，事自当解。遂通书自白，贡即与相见。才辞敏捷，好自陈谢，贡登时出其母。岱将见贡，语友人张允、沈令豫具船，以贡必悔，当追逐之。出便将母乘船易道而逃。贡须臾遣人追之，令追者若及於船，江上便杀之，已过则止。使与岱错道，遂免。被诛时，年三十馀。江表传曰：时有道士琅邪于吉，先寓居东方，往来吴会，立精舍，烧香读道书，制作符水以治病，吴会人多事之。策尝於郡城门楼上，集会诸将宾客，吉乃盛服杖小函，漆画之，名为仙人铧，趋度门下。诸将宾客三分之二下楼迎拜之，掌宾者禁呵不能止。策即令收之。诸事之者，悉使妇女入见策母，请救之。母谓策曰：&quot;于先生亦助军作福，医护将士，不可杀之。&quot;策曰：&quot;此子妖妄，能幻惑众心，远使诸将不复相顾君臣之礼，尽委策下楼拜之，不可不除也。&quot;诸将复连名通白事陈乞之，策曰：&quot;昔南阳张津为交州刺史，舍前圣典训，废汉家法律，尝著绛帕头，鼓琴烧香，读邪俗道书，云以助化，卒为南夷所杀。此甚无益，诸君但未悟耳。今此子已在鬼箓，勿复费纸笔也。&quot;即催斩之，县首於巿。诸事之者，尚不谓其死而云尸解焉，复祭祀求福。志林曰：初顺帝时，琅邪宫崇诣阙上师于吉所得神书於曲阳泉水上，白素朱界，号太平青领道，凡百馀卷。顺帝至建安中，五六十岁，于吉是时近已百年，年在耄悼，礼不加刑。又天子巡狩，问百年者，就而见之，敬齿以亲爱，圣王之至教也。吉罪不及死，而暴加酷刑，是乃谬诛，非所以为美也。喜推考桓王之薨，建安五年四月四日。是时曹、袁相攻，未有胜负。案夏侯元让与石威则书，袁绍破后也。书云：&quot;授孙贲以长沙，业张津以零、桂。&quot;此为桓王於前亡，张津於后死，不得相让，譬言津之死意矣。臣松之案：太康八年，广州大中正王范上交广二州春秋。建安六年，张津犹为交州牧。江表传之虚如志林所云。搜神记曰：策欲渡江袭许，与吉俱行。时大旱，所在熇厉。策催诸将士使速引船，或身自早出督切，见将吏多在吉许，策因此激怒，言：&quot;我为不如于吉邪，而先趋务之？&quot;便使收吉。至，呵问之曰：&quot;天旱不雨，道涂艰涩，不时得过，故自早出，而卿不同忧戚，安坐船中作鬼物态，败吾部伍，今当相除。&quot;令人缚置地上暴之，使请雨，若能感天日中雨者，当原赦，不尔行诛。俄而云气上蒸，肤寸而合，比至日中，大雨总至，溪涧盈溢。将士喜悦，以为吉必见原，并往庆慰。策遂杀之。将士哀惜，共藏其尸。天夜，忽更兴云覆之；明旦往视，不知所在。案江表传、搜神记于吉事不同，未详孰是。】</code>密治兵，部署诸将。未发，会为故吴郡太守许贡客所杀。先是，策杀贡，贡小子与客亡匿江边。策单骑出，卒与客遇，客击伤策。<code>【江表传曰：广陵太守陈登治射阳，登即瑀之从兄子也。策前西征，登阴复遣间使，以印绶与严白虎馀党，图为后害，以报瑀见破之辱。策归，复讨登。军到丹徒，须待运粮。策性好猎，将步骑数出。策驱驰逐鹿，所乘马精骏，从骑绝不能及。初，吴郡太守许贡上表於汉帝曰：&quot;孙策骁雄，与项籍相似，宜加贵宠，召还京邑。若被诏不得不还，若放於外必作世患。&quot;策候吏得贡表，以示策。策请贡相见，以责让贡。贡辞无表，策即令武士绞杀之。贡奴客潜民间，欲为贡报雠。猎日，卒有三人即贡客也。策问：&quot;尔等何人？&quot;答云：&quot;是韩当兵，在此射鹿耳。&quot;策曰：&quot;当兵吾皆识之，未尝见汝等。&quot;因射一人，应弦而倒。馀二人怖急，便举弓射策，中颊。后骑寻至，皆刺杀之。九州春秋曰：策闻曹公北征柳城，悉起江南之众，自号大司马，将北袭许，恃其勇，行不设备，故及於难。孙盛异同评曰：凡此数书，各有所失。孙策虽威行江外，略有六郡，然黄祖乘其上流，陈登间其心腹，且深险强宗，未尽归复，曹、袁虎争，势倾山海，策岂暇远师汝、颍，而迁帝於吴、越哉？斯盖庸人之所鉴见，况策达於事势者乎？又案袁绍以建安五年至黎阳，而策以四月遇害，而志云策闻曹公与绍相拒於官渡，谬矣。伐登之言，为有证也。又江表传说策悉识韩当军士，疑此为诈，便射杀一人。夫三军将士或有新附，策为大将，何能悉识？以所不识，便射杀之，非其论也，又策见杀在五年，柳城之役在十二年，九州春秋乖错尤甚矣。臣松之案：傅子亦云曹公征柳城，将袭许。记述若斯，何其疏哉！然孙盛所讥，未为悉是。黄祖始被策破，魂气未反，【但】且刘表君臣本无兼并之志，虽在上流，何办规拟吴会？策之此举，理应先图陈登，但举兵所在，不止登而已。于时强宗骁帅，祖郎、严虎之徒，禽灭已尽，所馀山越，盖何足虑？然则策之所规，未可谓之不暇也。若使策志获从，大权在手，淮、泗之间，所在皆可都，何必毕志江外，其当迁帝於扬、越哉？案魏武纪，武帝以建安四年已出屯官渡，乃策未死之前，久与袁绍交兵，则国志所云不为谬也。许贡客。无闻之小人，而能感识恩遇，临义忘生，卒然奋发，有侔古烈矣。诗云：&quot;君子有徽猷，小人与属。&quot;贡客其有焉。】</code>创甚，请张昭等谓曰：”中国方乱，夫以吴、越之众，三江之固，足以观成败。公等善相吾弟！”呼权佩以印绶，谓曰：”举江东之众，决机於两陈之间，与天下争衡，卿不如我；举贤任能，各尽其心，以保江东，我不知卿。”至夜卒，时年二十六。<code>【吴历曰：策既被创，医言可治，当好自将护，百日勿动。策引镜自照，谓左右曰：&quot;面如此，尚可复建功立事乎？&quot;椎几大奋，创皆分裂，其夜卒。搜神记曰：策既杀于吉，每独坐，仿佛见吉在左右，意深恶之，颇有失常。后治创方差，而引镜自照，见吉在镜中，顾而弗见，如是再三，因扑镜大叫，创皆崩裂，须臾而死。】</code></p>
<p>权称尊号，追谥策曰长沙桓王，封子绍为吴侯，后改封上虞侯。绍卒，子奉嗣。孙皓时，讹言谓奉当立，诛死。</p>

</div> 

<script>
    window.onload = detectors();
</script>
    <div class="post-footer">
    <div class="h-line-primary"></div>
    <nav class="post-nav">
        <div class="prev-item">
           
                <div class="icon arrow-left"></div>
                <div class="post-link">
                    <a href="/2021/08/03/redis/">Prev</a>
                </div>
            
        </div>
        <div class="next-item">
            
        </div>
    </nav>
</div>

    
      <div class="post-comment">

    
        <div id="vcomments"></div>
        <script>
            var META = ['nick', 'mail', 'link'];
            var meta = 'nick,mail';
            meta = meta.split(',').filter(item => {
                return META.includes(item);
            });
            new Valine({
                el: '#vcomments',
                appId: 'X7Jbrh9MUCMJpzODTOJJImgc-gzGzoHsz',
                appKey: 'ALE0H1nS33YlJtDpquuDHFPz',
                lang: 'en',
                placeholder: 'Say something',
                avatar: 'mp',
                meta: meta
            })
        </script>    
     

     
    
    

</div>
     
  
</article>
        </div>
      </div>
      
      <div class="footer">
    <div class="flex-container">
        <div class="footer-text">
            
                更新于2022.07.18
                <br>
            
            
                © 旌旗可想 | 
            
            
                Powered by <a target="_blank" rel="noopener" href="https://hexo.io/">Hexo</a> & <a target="_blank" rel="noopener" href="https://github.com/zoeingwingkei/frame/">Frame</a>
                
        </div>
    </div>
</div>

    </div>

  </body>
</html>
